# Teşekkür
Bu kitabı en başta kızım Defne’ye ithaf ediyorum. Hedeflerimin ve ideallerimin büyüklüğünden dolayı her duyguyu ve hayatımın gençlik yıllarını çok yoğun yaşadım ve Defne ile geçirmem gereken zamanları çalışmaya harcayarak onu ihmal ettim. 
Hemen sonrasında yatırımcılarım Mehtap Özkan ve Paul Doany’ye bana inandıkları için minnettarım.

Unutmadan:

- benimle çalışan, şirketlerime emek vermiş herkes,
- eğitimime katkı veren, birçoğu Fransız, bütün öğretmenlerim,
- ve elbette annem, babam ve ablam,

sizlere de teşekkürler.

Son olarak iki yazar/yayıncı arkadaşımı da unutmamam gerekir. Beni yazarlık konusunda yüreklendiren ve Grou.ps’un hikâyesini, bir bölüm ayırarak ilk defa kendi kitabında\*  kaleme alan girisimler.net kurucusu ve sevgili dostum Fırat Demirel’e de buradan teşekkürlerimi iletiyorum. Bu kitabın yazılmasında emeği geçen Murat Kaya’ya da sonsuz teşekkürler. Kısa kısa cümlelerle not aldığım anılarımı usta edebi görüşü ile genişletip kitap hâline getirmemde büyük yardımı oldu.
Kitapta adı geçen onca kişiye de bilahare teşekkür etmek istiyorum. Kitap yayımlanmadan önce bilhassa az insana haber verdim çünkü hiçbir şey filtrelenmesin, sansüre uğramasın ve her şey olduğu gibi kitaba yansısın istedim.
Hepiniz, iyi ki yaşamımda oldunuz.

Gerçekleri tüm çıplaklığıyla anlatmak birilerini incitebilir fakat amacım yaşadıklarımı gözler önüne sermek ve girişimcilik ekosistemimizin, gençlerimizin bizlerin yaptığı hatalardan dersler alarak ülkemizi iş ve teknoloji alanında daha ileriye taşımalarına yardımcı olmak. Dolayısıyla umarım hikâyedeki herkes geniş pencereden/esnek ve çoğunluğun faydasını gözetecek şekilde bakabilir, farklı düşünseler ya da mahrem kalmasını isteseler de anlayışla karşılarlar.

\* Geleceği Görenler, Türkiye’nin İlk İnternet Girişimleri; Fırat Demirel. 1. Baskı: Kasım 2018, İstanbul, Kronik Kitap.

